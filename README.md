# Τρύπες Home Page

Η σελίδα αυτή αποτελεί ένα μικρό κομμάτι της ιστορίας του πρώιμου ελληνικού Internet.
Πρόκειται για μία ανεπίσημη σελίδα για το συγκρότημα Τρύπες, από τις πρώτες
σελίδες αυτού του τύπου στην Ελλάδα και σίγουρα από τις πιο ολοκληρωμένες για τα δεδομένα
τις εποχής.
Δημιουργήθηκε το 1996 από εμένα και τον Λάμπρο Τσίχλη, και οι δύο
μαθητές λυκείου τότε, χωρίς καμία επαφή με τα μέλη του συγκροτήματος
(τα οποία αμφιβάλλω αν γνώριζαν την ύπαρξη της σελίδας).

Την εποχή εκείνη το Internet δε θύμιζε σε τίποτα αυτό που έχουμε στο μυαλό μας σήμερα.
Πρόσβαση είχε ένα ελάχιστο ποσοστό του Ελληνικού πληθυσμού,
συνήθως μέσω των [BBS](https://en.wikipedia.org/wiki/Bulletin_board_system) της εποχής, χρησιμοποιώντας το [Trumpet Winsock](https://en.wikipedia.org/wiki/Winsock) (εκτός αν ήσουν από τους "τυχερούς" που είχαν ήδη Windows 95), με modems που αν ο καιρός ήταν καλός μπορεί να έπιαναν τα 33.6 kbit/s. Το Google δημιουργήθηκε 2 χρόνια _αργότερα_ και το Facebook 8 χρόνια αργότερα. Και βέβαια ακόμα και τα πιο δημοφιλή Ελληνικά συγκροτήματα της εποχής (όπως οι Τρύπες) δεν είχαν επίσημη σελίδα, αφού δεν υπήρχε κανείς να την επισκεφθεί.

Όλες οι σελίδες δημιουργήθηκαν "με το χέρι" σε έναν απλό text editor (το wordpress δημιουργήθηκε 7 χρόνια αργότερα), χρησιμοποιώντας
υλικό από τα βινύλια του συγκροτήματος, περιοδικά της εποχής, αλλά και κάποιο πρωτότυπο υλικό.
Η σελίδα ήταν προσβάσιμη από το url

www.kapatel.gr/matrix/users/panatha/trypes/main.htm   (δεν λειτουργεί πλέον)

το οποίο αντιστοιχούσε στον προσωπικό χώρο που έδινε η "Matrix" BBS στους χρήστες της (ναι, είχα username "panatha",
στα 16 δικαιολογείται :D).
Για ένα περίπου χρόνο το site ανανεωνόταν, αλλά στη συνέχεια εγκαταλείφθηκε λόγω πανελλαδικών
εξετάσεων, φοιτητικής ζωής, αλλά και της εμφάνισης του επίσημου site για το συγκρότημα από
τη δισκογραφική εταιρία. Ενδεικτικά, ο τελευταίος δίσκους του συγκροτήματος δεν αναφέρεται καν (Μέσα στη Νύχτα των Άλλων, 1999), ενώ ειρωνικά υπάρχει ανακοίνωση με τίτλο "Ανανέωση σύντομα".

23 χρόνια μετά αποφάσισα να ανεβάσω αυτό το αντίγραφο του site για λόγους αρχείου, είμαι
σίγουρος ότι θα φέρει νοσταλγία σε κάποιους "παλιούς" του ελληνικού Internet.
Όλες οι σελίδες παρουσιάζονται ακριβώς όπως ήταν, με ελάχιστες μόνο αλλαγές ώστε να εμφανίζονται
σωστά στους σύγχρονους browsers.
Το υλικό είναι διαθέσιμο με άδεια [Creative Commons Attribution-ShareAlike 4.0](http://creativecommons.org/licenses/by-sa/4.0/), εκτός από οτιδήποτε δεν ανήκει σε εμένα (στίχοι, κλπ).

Κώστας Χατζηκοκολάκης

___

[**Είσοδος**](https://www.chatzi.org/trypes/) (συνιστάται η χρήση Netscape Navigator 2.0, φυσικά!)

